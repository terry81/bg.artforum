---
title: "Каузата Дари коса"
date: "2016-12-18"
---

Декември месец е. Времето, когато се дава старт на благотворителната инициатива Българската Коледа. Времето, когато с дарителски жест можем да покажем, че сме съпричастни към съдбата на болните деца. А между тях, за съжаление има и много онкоболни, които след продължителна химиотерапия губят косата си.

През последните години се зароди инициативата хора да даряват постиганата си коса за направата на перука, която след това да бъде дарена на нуждаещ се. Най-трогателни са историите, в които деца даряват косата си на други деца, поразени от коварната болест рак.

Как ние можем да помогнем?

Ако решите да подстрижете дългата си коса е добре да знае, че тя може да се използва за една благородна кауза – изработка на перука, която да бъде подарена на онкоболен. Всеки, който иска може да подкрепи каузата като дари поне 100 грама коса с дължина на косъма над 30 см. Косата може да бъде и боядисвана. Да не забравяме, че косата расте, а помощта която оказваме на тези хора е безценна. Следва финансовата страна на въпроса.
Колко струва изработката на една перука?
Цената за изработка на качествена перука от естествена коса варира между 500 и 1 500 лв. В действителност за нашите стандарти цената е висока и не всеки може да си я позволи. Държавата и по конкретно Дирекция „Социално подпомагане“ за 2015 г. е отпускала помощ в размер на 100 лв. на пациент за закупуване на перука. Сумата е крайно недостатъчна дори и за перука от изкуствена коса. Процедурата по предоставянето на помощта е допълнително затруднена от попълването на редица документи.

Какво включва работата на фризьора-перукер?

За изработването на една перука са необходими поне 3 седмици. Косата предварително се дезинфекцира и почти винаги е необходимо да се пребоядиса съобразно предпочитанията на човека, който ще я използва. Следва тежък ръчен труд по изработката на самата перука, който обаче според всички участващи в каузата фризьори си заслужава.
И нека не само в навечерието на Коледа, а целогодишно бъдеш съпричастни с чуждата болка и тъжните последици от химиотерапията като дарим коса на онкоболен.

<iframe src="https://www.youtube.com/embed/jIofgZdPeLU" width="560" height="315" frameborder="0" allowfullscreen="allowfullscreen"></iframe>
